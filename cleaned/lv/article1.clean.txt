Otrajā adventē Rīgu pieskandinās dažādas koncertprogrammas | Rīgas valstspilsētas pašvaldība
Otrajā adventē Rīgas pašvaldība piedāvā baudīt koncertus Rīgas Domā, VEF Kultūras pilī, koncertzālē “Ave Sol”, “Mazajā ģildē”, kultūras centrā “Iļģuciems” un citur galvaspilsētā.
Tuvojoties Otrajai adventei, 5. decembrī, plkst. 19.00 Rīgas Domā izskanēs koncerts “Adventa dialogi”, piedaloties Rīgas Doma meiteņu korim “Tiara”, Mārtiņam Circenim un Vitai Kalnciemai. Biļetes pieejamas “Biļešu paradīzes” un Rīgas Doma kasēs.
Sestdien, 6. decembrī, pirms Otrās adventes, VEF Kultūras pils Kamerzālē plkst. 16.00 norisināsies kormūzikas koncerts “Gaismā būt”. Koncertā muzicēs VEF Kultūras pils jauktais koris “Senrīga” un draugi. Ieejas maksa šajā koncertā pieci eiro. Tajā pašā laikā koncertzālē “Ave Sol” notiks cikla “Gadalaiku krāsas 2025” koncerts “Zvaigžņu aicinājums” ar sieviešu kora “Rīgas kamerkoris”, Rīgas skolēnu pils meiteņu kora “Rīga” un stīgu kvarteta dalību. Šis koncerts klausītājiem pieejams bez maksas.
Jauniešu un vidējās paaudzes deju kolektīvs “Dejotprieks”, popgrupa “Ildzēni”, vidējās paaudzes deju kolektīvs “Latve”, jauktais koris “Muklājs”, amatierteātri "Piektais Tramvajs", “Rampa” un muzikālie viesi iedzīvotājus priecēs koncertā “Ziema” kultūras centrā “Iļģuciems” ar sākuma laiku plkst. 18.00.
Otrajā adventē, 7. decembrī, no plkst.15.00 līdz plkst. 15.45 Vērmanes dārzā norisināsies sirsnīgs pasākums ģimenēm ar bērniem – Ziemassvētku melodiju koncerts “Čiekurs Čikijs”, kurā muzicēs diksilenda “Sunny Groove Dixie” mūziķi. Mazajiem klausītājiem rūķi būs sarūpējuši īpašu dāvaniņu – mazu čiekuriņu Čikiju, ko varēs ņemt līdzi mājās un izmantot kā eglītes rotājumu, lai atgādinātu par koncerta sirsnīgo svētku sajūtu un kopā piedzīvoto brīnumu.
Savukārt Tallinas ielas kvartāla Angāra koncertzālē plkst. 15.00 koncertu sērijā “Klusā pārraide” uzstāsies jauniešu koris “Balsis” kopā ar Latvijas Nedzirdīgo savienības kori. Klausītāji varēs baudīt gan klasiskās Ziemassvētku dziesmas, gan mūsdienīgus aranžējumus, radot sirsnīgu kopības sajūtu un svētku noskaņu. Pasākums ir bez maksas un veidots kā iekļaujošs kultūras notikums. Koncertzāle ir pielāgota apmeklētājiem ar kustību traucējumiem, un koncerts tiks papildināts ar zīmju valodas tulkojumu.
Plkst. 16.00 koncertzālē “Ave Sol” ciklā “Gadalaiku krāsas 2025” izskanēs koncerts “Dedziet gaišu guni!”, piedaloties sieviešu korim “Cantus”, koklētāju ansamblim “Cantata” un akordeonistei Liānai Lindei.
VEF Kultūras pils Kamerzālē Otrajā adventē plkst. 17.00 gaidāms koncerts “Ziemassvētku stāsti…”. Tajā muzicēs Andra Biseniece (arfa, balss), Marko Ojala (mandolīna, akordeons, ģitāra) un Matīss Repše (sitaminstrumenti, taustiņinstrumenti), soliste Ieva Gorda. Ziemassvētku stāstu caur laikiem nesīs un pieteiks A. Biseniece. Bezmaksas ielūgumi pieejami “Biļešu paradīzes” kasēs.
Savukārt plkst. 19.00 kultūras un tautas mākslas centrā “Mazā ģilde” uzstāsies grupa “Juuk”. Biļetes bilesuparadize.lv un KTMC “Mazā ģilde” kasē. Bet pirmdien, 8. decembrī, plkst. 19.00 “Mazajā ģildē” muzicēs bērnu un jauniešu vokālais ansamblis “Podziņas”. Pie klavierēm būs Valdis Zilveris, bet koncertu vadīs Ainārs Ančevskis.
No 28. novembra līdz 2026. gada 4. janvārim darbojas arī ikgadējais Vecrīgas Ziemassvētku tirdziņš Doma laukumā, bet teritorijā pie Rīgas Lutera baznīcas Torņakalnā arī Otrajā adventē ar dažādām aktivitātēm visus aicina Ziemassvētku dārzs Torņakalnā “12 Svētās naktis”.
Vairāk par adventes, Ziemassvētku un Jaunā gada sagaidīšanas pasākumiem Rīgā var uzzināt tīmekļvietnē www.kultura.riga.lv, kā arī, sekojot līdzi informācijai Rīgas domes sociālo tīklu lapās “Rīga” un “Rīgā notiek”.
Informāciju sagatavoja: Ineta Miglāne, Rīgas pašvaldības Komunikācijas pārvaldes Ārējās komunikācijas nodaļas projektu koordinatore, e-pasts: ineta.miglane@riga.lv.
Jūsu atsauksme palīdzēs mums uzlabot šo vietni
Lūdzu, sniedziet atsauksmi par šīs lapas saturu.
Ja vēlaties sazināties ar mums: Kontakti
Informācija par datu apstrādi ir atrodama sadaļā: Privātuma politika